Viitorul văzut de la Telciu

de Mihaela VLAȘIN, Domnica HOMEI, elevii Liceului Tehnologic Telciu, Valer Simion COSMA și Ágota ÁBRÁN
Cum văd viitorul lor și al comunității în care s-au născut și trăiesc elevii de la Liceul Tehnologic Telciu, din ciclurile gimnazial și liceal? Își doresc locuri de muncă „stabile”, „decente” sau „bune”, cu familii și locuințe proprii, în antiteză cu ocupații în domeniul agriculturii, privite ca muncă grea și prost plătite, sau cu munca în străinătate, asociată cu muncile de jos și foarte grele. Viziunile viitorului satului variază între părăsirea sau creșterea satului, între imaginile satelor părăsite prin migrație în oraș și în alte țări, sau creșterea lor în orașe, contrabalansate prin satele muzeificate pentru turism. În aceste contexte, este important de discutat dacă vrem ca ruralul să fie relevant, sustenabil și trăibil în sine și nu numai ca un afiș și rezervor de fantezii pastoral-idilice, naționalisme etnicist-țărăniste sau sursă eternă pentru explicarea „înapoierii” și „inferiorității” societății autohtone.
Foto: Dan Gaftone

Anul acesta, de 1 iunie, în paralel cu varietatea de evenimente și activități organizate pentru a celebra ziua copilului, în România s-a desfășurat un exercițiu militar NATO de anvergură. Parcă menit să sugereze că viitorul ce se articulează lent sub privirile noastre nu este doar unul în care inegalitățile sociale se amplifică, ci este unul tot mai militarizat, nutrit constant cu spectrul războiului și cu o retorică tot mai belicoasă și mai panicardă. Copiii sunt viitorul, spune o vorbă-clișeu, și a lor va fi lumea pe care direct sau indirect o construim acum. Am încercat să aflăm cum văd viitorul lor și al comunității în care s-au născut și trăiesc elevii de la Liceul Tehnologic Telciu, din ciclurile gimnazial și liceal. În acest sens, cu ajutorul doamnelor profesoare Mihaela Vlașin și Domnica Homei, am răspândit în rândul acestor elevi un chestionar cu trei întrebări: „Unde vă vedeți peste 10 ani?”, „Ce ocupație credeți că o să aveți peste 10 ani?” și „Cum credeți că va arăta Telciu peste 10 ani?”. Am primit treizeci de răspunsuri, unii elevi menționându-și numele și anul de studiu, alții completând chestionarul fără a-și declina identitatea sau vârsta. Din dorința de a interveni cât mai puțin în proiecțiile rezultate din răspunsurile primite, acest material redă pe larg formulările (vocea) elevilor telceni.
Mă văd având o ocupație: să ajut nevoiași
La primele două întrebări, în pofida diversității și particularității răspunsurilor, se pot degaja 4 categorii de proiecții:
– 7 respondenți/e se văd în Telciu:
„Mă văd domiciliată în Telciu, căsătorită, cu un loc de muncă decent și la fel de copilăroasă ca acum. Mă văd lucrînd în domeniul vânzărilor, mai exact o să mă axez pe vestimentație” (Telcean Anamaria-Daniela), „profesoară de geografie la Liceul Tehnologic Telciu, bibliotecară sau lucrând undeva într-o librărie” (Maria Jugan), „mă văd cu diploma de absolvire în mână, cu meseria care îmi place și, în primul rând cu cei dragi lângă mine, predând la Liceul Tehnologic Telciu limba română”, „în Telciu. cu un loc de muncă stabil, o să fiu mecanic auto”, „mă văd tot în Telciu, la casa mea, cu o familie, aleg să îmbătrânesc tot aici deoarece am toată familia și sunt legată sufletește de acest sat, nu cred că m-aș putea acomoda în alt loc. Sper că voi fi translator sau ghid turistic, orice ocupație, cât timp include limbile străine”, „o să lucrez într-un sediu IT din Telciu, ca manager”, „mă văd în Telciu, la postul TV ce se transmite de aici în toată România, ca reporter de știri și prezentator, în timpul liber mergând la postul de radio de lângă cel TV.”
– 6 respondenți/e se văd în străinătate, muncind:
„Mă văd în străinătate muncind”, „peste 10 ani mă văd cu toate studiile încheiate, căutându-mi un loc bun de muncă în străinătate. Sper să fiu avocată sau medic stomatolog”, „mă văd muncind în străinătate, ca șofer pe tir, iar apoi dezvoltând o afacere” (Hujda Nicolae Adrian), „m-aș vedea în orașul Sevilla, cel mai frumos oraș din Spania. Dat fiind că iubesc machiajul și tot ce ține de acesta, ocupația mea va fi aceea de make-up artist” (Câmpan Docica, clasa a IX-a), „mă văd în străinătate la muncă, cred că o să mă ocup cu construcțiile” (Mutu Adrian, clasa a IX-a), „o să mă duc în străinătate, căutându-mi un loc de muncă acceptabil. Și mă văd la casa mea”, „cel mai probabil peste 10 ani o să fiu în afara țării, pentru că aici nu se oferă destule locuri de muncă”, (Morar Maria, clasa a 11-a)
– 2 respondenți/e se văd într-un oraș universitar, continuându-și studiile sau profesând:
„Mă văd la facultate în Baia-Mare, cred că o să devin profesoară de matematică sau arhitect”, „cred că în Cluj-Napoca, deoarece îmi place foarte mult acest oraș, dar mai ales oamenii care locuiesc acolo. Voi fi medic, pentru că îmi place să ajut oamenii bolnavi sau cu alte probleme medicale”.
– 15 respondenți/e nu precizează o locație anume, dar își prezintă succint situația și ocupația viitoare:
„Mă văd căsătorită, cu un loc de muncă, lucrând undeva într-un magazin” (Mutu Nicoleta, clasa a XI-a), „voi fi rezident la medicină” (Pop Maria-Liana), „îmi doresc să fiu un hair stilist renumit”, „mă văd așezată la casa mea, cu o slujbă serioasă, care îmi place și din care să câștig bine, cu o casă frumoasă și un soț iubitor și împăcată cu trecutul meu. O să fiu ospătăriță” (Pop Emilia, clasa a IX-a), „mă văd cu un loc stabil de muncă și cred că mă voi ocupa cu practicarea sportului și a stilului de viață sănătos” (Homei Andreea), „aș vrea să am o ocupație în domeniul medicinei, lucrând probabil ca și farmacistă” (Chiș Saveta, clasa a XI-a), „mă văd având o ocupație: să ajut nevoiași” (Cîmpean Andreea, clasa a XI-a), „inginer auto” (Belea Alexandru Vlăduț, clasa a XI-a), „cred că o să am o ocupație în domeniul medicinei” (Câtiul Damaris Denisa, clasa a 11-a), „o să am o ocupație în domeniul medicinei, ajutând oamenii” (Homei Ana-Maria, clasa a 11-a), „dacă îmi voi lua examenul, în 10 ani mă văd la o secție de poliție” (Bumbu Andreea Anamaria, clasa a 7-a), „voi fi fotograf”, „cred că o să am o ocupație prin care să pot să ajut copiii orfani” (Zapciu Ana-Georgeta, clasa a XI-a), „în zece ani mă văd aproape de familia mea și cu un loc stabil de muncă, ca șofer” (Homei Nicoleta Andrea, clasa a IX-a), „peste zece ani mă văd la unele evenimente, fotografiind persoane și lucruri interesante”, „peste zece ani mă voi vedea cu diploma de absolvire în mână, făcând meseria care îmi place și în primul rând înconjurată de cei dragi mie. Mi-aș dori să fiu hair stilist renumit.” (Matei Georgeta, clasa a IX-a)
Locul de muncă „stabil”, „decent” sau „bun” apare specificat în 11 dintre aceste răspunsuri, urmat de menționarea unei familii proprii și a unei locuințe – „așezată la casa mea”. De remarcat că niciunul dintre răspunsurile primite nu face referire la vreo viitoare ocupație în domeniul agriculturii, aspect lesne de înțeles în condițiile în care o astfel de ocupație este asociată, pe bună dreptate, cu ideea de muncă grea și extrem de prost remunerată, indiferent că e practicată în România sau în Occident. Un alt aspect demn de remarcat este procentul relativ scăzut al celor care se văd muncind peste hotare, în condițiile în care foarte greu se pot găsi familii în Telciu care să nu aibă cel puțin un membru care a lucrat sau lucrează în străinătate. Probabil și pentru că, deși este aducător de venituri mult peste cele rezultate din munca în țară, plecatul la muncă în străinătate este asociat tot mai des cu muncile de jos sau munca foarte grea, cu „țepele” luate de mulți consăteni și cu efectele nocive asupra vieții de familie.
Persoanele care vor vizita comuna o să o povestească frumos
Partea a doua a materialului redă răspunsurile la întrebarea „Cum credeți că va arăta Telciu în 10 ani?”. În afară de trei respondenți care cred că „Telciu va arăta tot așa”/„nu se va schimba”, restul își expun mai succint sau mai detaliat viziunea, învârtindu-se în jurul unor teme precum „dezvoltarea”, „turismul” și „locurile de muncă”. Scenariile sunt cât se poate de optimiste, în sensul că trădează un orizont de așteptări și viziuni specific unei comunități vii, atașată de localitate și mai puțin măcinată de perspectiva descompunerii și dispariției, cum se întâlnește în multe dintre comunitățile rurale mult mai afectate de transformările socio-economice din ultimii ani. Dezvoltarea, așa cum reiese din răspunsurile elevilor, este legată în principal de urbanizare, cu accent pe turism, infrastructură și producție (ferme, fabrici etc.). În rândurile următoare, o să las vocea celor chestionați să expună schimbările așteptate/ anticipate pentru următorii zece ani:
„Eu cred că Telciu, în 10 ani, va fi o comună mult mai dezvoltată, cu toate drumurile asfaltate, vor fi fabrici, ferme moderne de animale, cu abatoare, un centru de lactate și multe sere de legume. În Telciu, la munte, vor fi stațiuni de schi și niște tabere unde vor veni mulți turiști”.
„În 10 ani, cred că Telciu va fi o comună mult mai modernă și mai dezvoltată, ajutând oamenii cu mai multe locuri de muncă” (Homei Ana-Maria, clasa a XI-a).
Eu cred că Telciu, în 10 ani, va fi o comună frumoasă care va avea mai multe locuri de muncă” (Câtiul Damaris Denisa, clasa a XI-a).
„Telciu va arăta în 10 ani tot așa (Belea Alexandru Vlăduț, clasa a XI-a).
„Telciu, în 10 ani, va fi o comună mai dezvoltată și va ajuta oamenii mai mult” (Cîmpean Andreea, clasa a XI-a)
„În următorii 10 ani, Telciu cred că va fi o comună mult mai dezvoltată și mai frumoasă și probabil ar putea oferi locuitorilor și locuri de muncă” (Chiș Saveta, clasa a XI-a).
„Telciu, peste 10 ani, va arăta minunat, va fi foarte vizitat de turiști. Vor fi locuri frumoase, pline de flori și verdeață, iar oamenii vor păstra curățenia. Și vor fi amenajate locuri anumite pentru copiii care vor să învețe mai mult despre tradițiile din Telciu” (Matei Georgeta, clasa a IX-a).
„În următorii 10 ani, Telciu cred că va arăta destul de bine” (Pop Emilia, clasa a IX-a).
„Presupun că Telciu, în 10 ani, va beneficia de construcții și amenajări plăcute și frumoase” (Homei Andreea).
„Peste 10 ani, comuna Telciu va arăta mai dezvoltată și mai frumoasă.” (Mutu Nicoleta, clasa a IX-a).
„Telciu va arăta foarte bine peste 10 ani și oamenii o să fie mai buni și mai generoși” (Mutu Adrian, clasa a IX-a).
„Nu cred că se va schimba ceva” (Morar Maria, clasa a XI-a).
„Peste 10 ani ,Telciu va fi un pic schimbat.” (Bumbu Andreea Anamaria, clasa a VII-a).
„În 2027 va fi dezvoltat un lanț de hoteluri, drumurile vor fi asfaltate, blocurile vor fi renovate iar pe marginea drumurilor vor fi plantați copaci pentru curățarea aerului. Se vor amenaja și mai multe parcuri cu piste de bicicliști și câteva săli de fitness. Totul va fi îmbunătățit, după posibilitățile financiare” (Telcean Anamaria-Daniela).
„Cred că Telciu, în 10 ani, va fi o comună mai dezvoltată și va ajuta oamenii mai mult” (Zapciu Ana-Georgeta, clasa a XI-a).
„Din perspectiva mea, Telciu se va uni peste zece ani cu Salva, Bichigiu și Coșbuc, formând un oraș. Se va construi un post de radio pe nume Sunetul Telciului și unul TV pe nume Telciu TV. Parcul se va mări, se vor face mai multe școli și o facultate, un mall și se vor asfalta drumurile. Se vor face mai multe blocuri cu parcări și se vor construi două spitale noi.”
„Un mini orășel sau, de ce nu, un orășel mult mai dezvoltat ca în momentul de față, un sat cu mult mai multe locuri de muncă” (Maria Jugan).
„Eu cred că Telciu, peste zece ani, va arăta mai bine, va fi mai populat cu atracții turistice. Eu cred că va avea cel puțin o fabrică, un loc de joacă pentru copii și ceva locuri unde pot sta și se pot relaxa adulții după o zi grea.”
„Din punctul meu de vedere, aș vrea să fie o localitate mai frumoasă, cu multe locuri de muncă, străzi asfaltate, locuri de joacă pentru copii și multe locații turistice.” (Hujda Nicolae Adrian)
„Mai dezvoltat, mai frumos și totuși mai gol. Fiindcă migrația către orașele mari e din ce în ce mai mare. Eu sper să fie într-o continuă dezvoltare, ca și acum.” (Câmpan Docica, clasa a IX-a)
„Cu trecerea timpului, Telciu cred că va învăța să-și pună în prim-plan atracțiile turistice, ba chiar să amenajeze unele noi, cum ar fi peștera de la Rebra, care momentan e nevizitabilă” (Pop Maria-Liana).
„Nu cred că Telciu se va schimba foarte mult, poate va deveni un mic oraș. Oamenii vor fi la fel de harnici, tradiția se va păstra, iar persoanele care vor vizita comuna o să o povestească frumos. Sunt locuri minunate și cred că în 10 ani o să fie mai prețuite decât sunt acum.”
„Păi am trei variante pentru această întrebare. Prima variantă: va rămâne la fel. A doua variantă: populația va scădea și școala, grădinița etc. se vor închide, iar oamenii vor fi nevoiți să se mute. A treia variantă: populația se înmulțește și dezvoltarea va crește.”

Ultimul răspuns, aproape un sumar al răspunsurilor, arată cum viziunile viitorului se mișcă între nimic nu se va schimba, satul va fi părăsit, sau va crește. Imaginea de părăsire a satelor este una preponderentă într-o țară în care experiența de migrație din sate în orașe și în alte țări este obișnuită nu numai în prezent, ci și în trecut, aspect discutat în articolul Despre muncă și migrație la Telciu, iar lumea rurală aduce din ce în ce mai puține posibilități de trai. În același timp, turismul rural pare a fi o strategie adoptată de multe sate, de multe ori valorificând romanticismul rural discutat mai sus. Viziunile viitorului satelor între distrugere prin părăsire sau distrugere prin creștere în orașe par a fi contrabalansate prin satele muzeificate pentru turism. În acest context, rămâne extrem de importantă întrebarea: cum vrem să fie relevant, sustenabil și trăibil ruralul?